Netflix, Inc., merkezi Los Gatos, Kaliforniya'da bulunan Amerikan teknoloji ve medya hizmetleri sağlayıcısı ve yapım şirketidir. 1997 yılında Reed Hastings ve Marc Randolph tarafından Kaliforniya'da kuruldu. Şirketin ana faaliyeti, ücretli aboneliğe dayalı video akış hizmetidir. Aboneler, çeşitli film ve dizilerden oluşan kapsamlı bir arşivi internet üzerinden izleyebilir. Bu arşive Netflix yapımı film ve diziler de dahildir. Nisan 2023 itibarıyla Netflix'in dünya genelinde 232 milyon ücretli abonesi bulunmaktadır. Netflix hizmetleri Çin anakarası (yerel kısıtlamalar nedeniyle), İran, Suriye, Kuzey Kore, Rusya (Rusya'nın Ukrayna istilası nedeniyle) ve Kırım (ABD'nin yaptırımları nedeniyle) dışında tüm dünyada kullanılabilmektedir. Şirketin Türkiye, ABD, Brezilya, Hollanda, Hindistan, Japonya ve Güney Kore'de ofisleri bulunmaktadır.  Netflix, Amerikan Sinema Filmleri Derneği üyesidir. Şirket, dünyanın birçok ülkesinde hem içerik üretimi hem de dağıtımı yapmaktadır. Netflix’in ilk iş modeli DVD satışı ve kiralama üzerineydi. Ancak şirketin kuruluşundan yaklaşık bir yıl sonra Hastings, posta yoluyla DVD kiralamaya odaklanmak üzere DVD satışlarını durdurdu. 2007’de Netflix, video akış hizmeti aracılığıyla internet üzerinden film izleme olanağı sunmaya başladı, ancak DVD ve Blu-ray kiralama işini de sürdürdü. 2010’da Kanada’ya, ardından Latin Amerika ve Karayipler'e açılarak uluslararası hizmet vermeye başladı. 2013'te House of Cards adlı ilk dizisiyle içerik üretmeye de başladı. 2012'den bu yana Netflix, hem film hem de televizyon dizileri için yapımcı ve dağıtımcı olarak daha aktif bir rol üstlendi. Bunun sonucunda Netflix arşivine birçok 'Netflix Orijinal Yapımı' eklendi. Ocak 2016 itibarıyla Netflix 190'dan fazla ülkede faaliyet göstermektedir. Netflix, 2016 yılında 126 orijinal dizi ve film yayımlayarak bu açıdan tüm televizyon kanallarının önüne geçti. 190 ülke için yeni içerik üretme, içerik hakları satın alma ve içeriği çeşitlendirme çalışmaları şirketin büyük miktarlarda borçlanmasına yol açtı: Şirketin 2016'da 16,8 milyar dolar olan borcu Eylül 2017'de 21,9 milyar dolara yükseldi. Ekim 2018'de Netflix, yeni içeriklerin finanse edilmesine yardımcı olmak için 2 milyar dolar daha borç alacağını açıkladı. 10 Temmuz 2020'de Netflix, piyasa değeri bakımından en büyük eğlence/medya şirketi oldu. Netflix, 29 Ağustos 1997'de, Scotts Valley, Kaliforniya'da, Marc Randolph ve Reed Hastings tarafından kuruldu. Marc Randolph ve Reed Hastings, Reed Hastings'in şirketi olan Pure Atria Corporation'da pazarlama müdürü olarak çalışırken tanıştılar. Ayrıca Randolph, e-postayla sipariş şirketi olan MicroWarehouse'un kurucularındandı ve daha sonra Borland International'da pazarlama başkan yardımcısı olarak çalıştı. Bilgisayar bilimcisi ve matematikçi olan Hastings, Pure Atria'yı Rational Software Corporation'a 1997'de $700.000.000 karşılığında satarak, Silikon Vadisi tarihinin en yüksek satışını yapmış oldu. Hastings ve Randolph, hükûmetin birleşmeyi onaylamasını beklerken, Netflix fikri ortaya çıktı. Reed Hastings, Randolph'un annesi ve Integrity QA kurucusu Steve Kahn'dan, Netflix için $2.500.000 dolarlık başlangıç ​​yatırımı aldı. Randolph, yeni e-ticaret şirketi Amazon'ı beğendi ve benzer bir model kullanmak istedi fakat VHS kasetlerinin stoklamak için pahalı, postalamak için çok hassas olmalarından dolayı vazgeçtiler. 1997'de sadece birkaç pazarda satışa sunulan DVD'leri duyduklarında, Hastings'in Santa Cruz'taki evine posta ile kompakt bir disk göndererek test ettiler, disk bozulmadan geldiğinde DVD satış ve kiralama konseptini kullanmaya karar vererek $16.000.000 dolarlık yatırım ile sektöre girdiler. 14 Nisan 1998'de satış yapmaya başladığında, sadece 30 çalışanı ve 925 DVD'si vardı. Netflix, Eylül 1999'da aylık abonelik konseptini tanıttı ve sonra tek kiralık modeli 2000 başında bıraktı. O tarihten bu yana şirket, son ödeme tarihleri, gecikme ücretleri, nakliye ve taşıma ücretleri olmaksızın sabit ücretli sınırsız kira iş modeli ile adını duyurmuştur. Netflix, 2000 yılında Blockbuster ile iş ortaklığı görüşmesinde bulunmuş, kendisine 50 milyon dolar değer biçmiş, satın alınma teklifi Blockbuster tarafından kabul edilmemiştir. Netflix, 29 Mayıs 2002'de hisse başına 15.00 ABD Doları bedelle 5.5 milyon hisse senedi satarak halka arzını başlattı. 14 Haziran 2002'de şirket aynı fiyata 825.000 adet hisse daha sattı. Netflix, ilk birkaç yıl boyunca önemli kayıplar yaşadıktan sonra, 2003 yılında ilk kârını açıkladı ve 272 milyon ABD doları gelirle 6.5 milyon ABD doları kâr elde etti.