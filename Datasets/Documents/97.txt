Felix Arvid Ulf Kjellberg (d. 24 Ekim 1989) ya da PewDiePie, Göteborg, İsveç doğumlu YouTuber, komedyen ve hayırsever. Kjellberg, YouTube'a 2010 yılında genellikle aksiyon ve korku oyunlarını içeren Let's Play tarzı videoları ile başladı. Hızlı bir büyüme gösteren kanal 2012 yılının ortalarında 1 milyon takipçiye ulaştı. İlerleyen zamanlarda Kjellberg tarafından üretilen içerikler vlog, komedi skeçleri, dizi formatındaki videoları ve müzik videolarını da kapsar hale geldi. 2013 ile 2019 arasında PewDiePie YouTube'da en çok abonesi olan kanal iken, 2019 ortalarında T-Series adlı Hint müzik şirketi PewDiePie'ın abone sayısını geçerek bu ünvanın yeni sahibi olmuştur. Tek kişi tarafından işletilen en büyük kanal olma unvanını ise Aralık 2022 tarihinde MrBeast tarafından geçilmesi ile kaybetmiştir.Kjellberg; Göteborg, İsveç'te doğdu. Annesi Lotta Kristine Johanna ve babası Ulf Christian Kjellberg tarafından kız kardeşi ile beraber yetiştirildi. Bir şirkette Bilişim Kurulu Başkanı olan annesi 2010'da İsveç'in Yılın CIO'su ödülüne layık görülmüştür. Babası da bir şirkette yönetici konumunda çalışmaktadır. Okul yıllarında sanat ve video oyunlarına ilgi duyan Kjellberg lisede de video oyunu oynamak için okulu astığını bir röportajda dile getirmiştir. Chalmers Teknik Üniversitesinde endüstriyel ekonomi ve teknoloji yönetimi okumaya başlayan Kjellberg 2011 yılında üniversiteyi kendine uygun olmadığı gerekçesi ile bırakmış ve İskandinavya'da bir reklamcılık ajansı için çırak seviyesinde çalışmaya başlamıştır. Kjellberg burada da başarısızlığa uğrayarak YouTube kanalı için içerik üretmeye yoğunlaştı. Kanalını geliştirmek için ve geçimini sağlamak için yaptığı Photoshop çalışmalarını satmaya ve bir sosisli sandviç standında çalışmaya başladı. Kjellberg 2010 yılında 'PewDiePie' adı altında bir YouTube kanalı açtı. Bu sırada Chalmers Teknik Üniversitesinde endüstriyel ekonomi ve teknoloji yönetimi okuyordu. Kariyerinin ilk başlarında korku ve aksiyon oyunu eleştirmenliği ve 'Let's Play' formatında yüklediği Minecraft, Amnesia ve Call of Duty videoları ile popülerleşmeye başlayan Kjellberg ilerleyen zamanlarda Fridays with PewDiePie adlı kişisel vlog yüklemeleri de yapmaya başladı. Temmuz 2012'de 1 milyon aboneye ulaşan Kjellberg, 18 Aralık 2013 tarihinde Smosh adlı kanalı geride bırakarak en çok takip edilen YouTube kullanıcısı unvanına sahip oldu. İlerleyen yıllarda benzer Lets Play videoları yüklemeye devam eden Kjellberg 2016 yılında YouTube ile anlaşmalı olarak Scare PewDiePie isimli programını yayınlamaya başladı. Bu yıl aynı zamanda Kjellberg'ün daha az bilgisayar oyunu videosu ve daha çok komedi ve yorum videoları yüklemeye başladığı yıl olmuştur. 2017 yılında çeşitli antisemitizm ve ırkçılık suçlamalarıyla karşılaşan Kjellberg, sahip olduğu sponsorlukları kaybederek pek çok tartışmaya neden oldu. Bu nedenlerden ötürü 2017 yılında YouTube Rewind'a davet edilmedi. Bu suçlamaların en önemli nedeni Kjellberg'ün yüklediği bir videoda 'Yahudilere Ölüm' adlı bir pankartın bulunduğu bir videonun geçmesidir. Kjellberg bu pankartı gördüğünde bunu kesinlikle desteklemediğini belirtmesine rağmen İnternet'in tepkisini çekmiştir. Başka bir nedeni ise oyun oynayıp canlı yayın yapmakta olan Kjellberg'ün oyundaki rakibine 'nigger' (zenci) diye seslenmiş olmasıdır. Kjellberg bu olayların ardından kanalında bir özür videosu yayınlamıştır. 2018 yılında Kjellberg düzenli olarak kendi tasarladığı televizyon programlarını andıran parodi şovları kanalına yükleme başladı. Bunlardan en ünlüsü olan YLYL (You Laugh You Lose) Kjellberg'ün İnternet'teki komik videolara karşı gülmemeye çalışmasını konu alır. LWIAY (Last Week I Asked You) kanalın başka popüler bir şovudur. Bu formatta Kjellberg, hayranlarının Reddit'e yükledikleri çeşitli içeriklere tepki vermektedir. PEW News ise Kjellberg'ün genellikle diğer YouTube kişileri ve İnternet hakkındaki haberleri sunduğu bir program olmuştur. Kjellberg programı sunarken kendine Poppy Harlow ya da Gloria Borger gibi ünlü CNN sunucularının ismini takmakta ve kimliğine bürünmektedir. Program sunuş ve format olarak haber bültenlerine de oldukça benzemektedir. Meme Review programı ise Kjellberg'ün popüler İnternet mimlerini değerlendirmesini içerir. Kjellberg, 21 Haziran 2019'da her gün Let's Play videolarını yüklemeye odaklanacağı Gaming Week'i başlattı. Oynadığı oyunlar arasında Minecraft da vardı. Kjellberg, Gaming Week'i takip eden aylarda videolarını büyük ölçüde Minecraft çevresinde yoğunlaştırdı ve Meme Review ve LWIAY programları yerine video oyunu içeriklerine odaklandı. Bu değişim kanalın izlenmesinde büyük bir artışa neden olarak, kanalın Ekim 2016'dan bu yana bir ay içinde aldığı en fazla aylık izlenme rekoruna kırdı ve Temmuz ayı boyunca 570 milyondan fazla izlenme ile sonuçlandı. Bu aynı zamanda günlük yeni abone sayısında da büyük ölçüde artışa sebep oldu ve normalde 25.000 olan ortalama günlük yeni abone sayısı Temmuz ayı boyunca 45.000'e çıktı. Bu başarıya rağmen, Kjellberg, oyunu kendi keyfi için oynadığını ve sadece bir 'Minecraft YouTuberı' olmak istemediğini belirtti. 25 Ağustos'ta Kjellberg, 100 milyon aboneyi aşan ilk YouTube kişisi ve ikinci kanal oldu. Hint müzik şirketi T-Series 100 milyon takipçiye 2019'un başlarında ulaşmıştı. YouTube, PewDiePie'ı tebrik etmek için bir tweet paylaştı ve kanalı Kırmızı Elmas Oynat Düğmesi ile ödüllendirdi.