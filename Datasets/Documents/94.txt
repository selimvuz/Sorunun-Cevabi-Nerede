sahibinden.com, gayrimenkul, vasıta, alışveriş ürünleri ve hizmetler gibi birçok kategoride ilan ve e-ticaret işlemlerinin yapıldığı online bir platformdur. Üye olmak ve her kategoride yılda bir ilan paylaşmak ücretsizdir. Bir sonraki ilanı aynı kategoride ve aynı yılda koymak için ücret vermek gerekmektedir. 1990'lı yılların sonlarında Türkiye'deki İnternet girişimciliği henüz gelişmeye başlarken ilanlar geleneksel medyada özellikle de günlük gazeteler gibi mecralarda yayınlanıyordu. Bu dönemde sahibinden.com’un kurucusu ve Aksoy Grup Yönetim Kurulu Başkan Yardımcısı Taner Aksoy, 1999 yılında İnternet üzerinden satıcılara görsel unsurlar da içeren detaylı ilan verme olanağı sağlayan, diğer yandan alıcılar için ilanların kolay aranmasını sağlayan bir site fikrini oluşturdu. Sonuç olarak sahibinden.com, 2000 yılında 2.700 ilanla yayın hayatına başladı. Aralık 2010 itibarıyla, vasıta, cep telefonu, gayrimenkul ve ayakkabı gibi birçok farklı kategoriden oluşan ilan ağında 2.000.000 ilan bulunmaktadır. 2009 yılında Türkiye'deki 5 bölge müdürlüğü olan Ankara, İzmir, Antalya, Trabzon ve Adana'daki ofisleri açılmıştır. Merkezi İstanbul'da bulunmaktadır. sahibinden.com hâlen Aksoy Group bünyesindedir. sahibinden.com 2009 Altın Örümcek Web Ödülleri'nde 'En İyi E-ticaret' ve 'En İyi Seri İlan' kategorilerinde ödüle layık görülmüştür. 2010'da, Deloitte Fest500 sıralamasında, 5 yılda %2394'lük büyümesiyle Türkiye'nin en hızlı büyüyen 3. teknoloji şirketi olarak gösterilmiştir. Ipsos KMG tarafından yapılan 2010 yılının Dijital Lovemarkları Araştırması'na göre sahibinden.com, Türkiye'de en çok sevilen otomotiv sitesi, en çok sevilen emlak sitesi, ve en çok sevilen ikinci el ürün sitesi olarak belirlendi. 2009 yılında Türkiye'de BRNDTRX tarafından yapılan bir araştırmaya göre sahibinden.com, en çok beğenilen gayrimenkul sitesi, en çok güven uyandıran gayrimenkul sitesi ve ilk akla gelen gayrimenkul sitesidir. Crenvo araştırmasına göre ise, 2009 yılında Türkiye'de, kullanıcıların %52’si seri ilanlar sitesi olarak sahibinden.com’u tercih ettiğini belirtti. sahibinden.com 2009 yılında 'En İyi e-Ticaret Sitesi' ve 'En İyi Seri İlan Sitesi' seçilerek Altın Örümcek ödüllerini de kazandı. Sahibinden.com'a Türkiye dışından erişim için kullanıcı hesabına giriş yapmak gerekmektedir. Giriş yapılmadığı takdirde site içeriğini görüntülemek mümkün olamamaktadır. Ancak Türkiye'deki bir VPN sunucusuna bağlanmak gibi alternatif yöntemler sayesinde yurtdışından da kullanıcı hesabına giriş yapmaksızın site içeriği görüntülenebilmektedir.