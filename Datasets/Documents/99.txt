Ahmet Sonuç ya da bilinen adıyla Jahrein (29 Kasım 1988, İstanbul), Türk internet ünlüsüdür. İnternet kariyerine YouTube ile başladı ve daha sonra Twitch'te yayın yapmaya başladı. Genellikle sohbet ve oyun alanında içerik üretmekte, internet fenomenleri ve siyasi figürlerle röportaj yapmaktadır. Nisan 2022'den Ağustos 2022'ye kadar yayınlarını YouTube'dan yapmış olup 31 Ağustos 2022'de açtığı yayında, halihazırda yayın yaptığı Twitch'e geri döneceğini duyurmuştur. Genel olarak oyun alanının dışında güncel politik konularda yaptığı yorumlar gazetecilerden tepki toplamaktadır. Ahmet Sonuç, 1988'de İstanbul'da doğmuştur. Kıbrıs Türkü babası jinekoloji doktoru, Burdurlu annesi ise hemşiredir. İlkokul eğitimini Karabük'te aldı ve ortaokul eğitimi sırasında Antalya'ya taşındı. Ortaöğrenimini Antalya Anadolu Lisesinde tamamladıktan sonra Leipzig Üniversitesi Moleküler Fizik ve Biyokimya Bölümünü okumak için Almanya'ya yerleşti. Almanya'da eğitim gördüğü yıllarda eğitimden çok oyun oynamaya vaktini ayıran Sonuç, önce YouTube üzerinden videolar çekti ve daha sonra Twitch'te yayınlar yaparak internet kariyerine atıldı. Üniversiteyi son sınıfta bırakmasının ardından Polonya'ya taşınarak G2A'de çalışmaya başladı. 2018 yılında gerçekleştirilen Oyunun Yıldızları Ödüllerinde en iyi yayıncı ödülünü kazandı. Daha sonra Türkiye'ye dönerek Antalya'ya yerleşti. Rekkitz adı verilen bir yayıncı ekibi kurdu. Ekip, Jahrein ve diğer 3 arkadaşından oluşmaktadır. Rekkitz ekibi canlı yayın ve podcast üzerine içerik üretmektedir. Sonuç, Nisan 2021 tarihli bir Twitch yayınında, 2023 Türkiye genel seçimlerinde bağımsız milletvekili adayı olacağını açıkladı. 22 Mayıs 2021 tarihli yayınında Cumhuriyet Halk Partisi Genel Başkanı Kemal Kılıçdaroğlu'nu konuk etti. Röportaj; gençleri, Türkiye'de interneti, eğitimi, bilimsel çalışmaları ve Sedat Peker videolarını konu aldı. Yayın, anlık olarak 300 bini aşkın kişi tarafından izlendi ve internet tarihinde bir siyasi parti liderinin katıldığı ilk internet yayını oldu. Sonuç, Kılıçdaroğlu ile gerçekleştirdiği röportajdan sonra ifadeye çağrıldığını duyurdu. 12 Haziran 2021 tarihli yayınında DEVA Partisi Genel Başkanı Ali Babacan'ı ağırladı. 2022 yılında milletvekilliği adaylığından vazgeçtiğini açıklayan Jahrein, bundan kısa bir süre sonra yapmış olduğu bir yayında, Dinozorları Öldüren Meteor Partisi adında resmî bir siyasi parti kuracağını açıkladı. Jahrein, 2023 yılının Kasım ayında video yayınlamaya başladığı JahreinIRL isimli Youtube kanalında gerçek hayatta eğlence içerikli içerikler üretmeye başlamıştır. Türkiye'ye dönüşünden sonra, 5 Ekim 2019 tarihinde Selin Sonuç ile evlenmiş ve bu evlilikten 17 Mart 2023 tarihinde Bora Emir ismini taşıyan bir erkek çocuk sahibi olmuştur. Deizm inancını benimsediğini ifade etmiştir. Ocak 2021 tarihinde Sonuç ve diğer internet ünlülerine resmî dayanağı olmayan yollarla çekiliş yaptıkları iddiasıyla idari ve adli soruşturma başlatıldı. Erzurum adlı bilgisayar oyununun The Long Dark adlı oyuna benzerlik göstermesi ve oyuna fazla emek verilmediğini düşünmeleri sebebiyle oyun, Ahmet Sonuç ile diğer yayıncılar Turgut Uç ve Batu Bozkan tarafından eleştirildi. Sonuç, 22 Şubat 2021'de Steam üzerinden oyunu beğenmediğini ve tavsiye etmediğini belirten iğneleyici bir yorum bıraktı ve oyunu 'Bir kuruş bile para kazandırmak istemiyorum.' diyerek iade etti. Bunun üzerine oyunun yapımcısı Steam üzerinden Sonuç'u 'toksiklerin (rahatsız edici insan) efendisi' olmakla suçladı ve isterse takipçilerinin de oyunu iade edebileceğini belirtti. Başka bir yayıncı Tuna Akşen, Sonuç'un ve onunkine benzer eleştirilerin diğer insanları kışkırttığını dile getirdi. Yaşanan tartışma sosyal medyayı ikiye böldü. Nisan 2021'de A Haber, Sonuç'un Kudüs'te yaşanan olaylar ile ilgili ironili bir yorumunu kırparak 'Jahrein'den Skandal Açıklama' başlığıyla Youtube'da yayınlamıştı. Videoya tepki gösteren Sonuç, daha sonra paylaşımı Youtube'dan kaldırttığını açıkladı. Ekim 2021'de sızdırılan 125 GB’lık belgelerde, Twitch üzerinden yaklaşık 10 milyon dolarlık bir kara para aklandığı iddia edildi. 2 Kasım 2021'de Sonuç, kara para aklama iddialarına ilişkin ifade vermeye çağrıldı. Sonuç, 'Dosyaları ortaya ben çıkartmadım ama erişimimden ötürü daha çok insanın ulaşmasını sağladım. Bu sebepten ifademe başvurmak istediler. Yanlış anlaşılma olmasın' ifadelerini kullandı. Bu skandalın ardından 2021 sonunda Twitch ile olan sözleşmesini fesheden Sonuç, yayınlarına Ocak 2022'den itibaren Nimo TV'de devam etmiş ve daha sonra YouTube platformuna geçiş yapmıştır. 31 Ağustos 2022'de açtığı yayında, halihazırda yayın yaptığı Twitch'e geri döneceğini duyurmuştur. 14 Temmuz 2023 tarihinde, Kemal Kılıçdaroğlu, Jahrein'e kendisine yönelik hakaret suçlamalarıyla ilgili olarak 200 bin liralık manevi tazminat davası açmıştır. Ayrıca, 14 Eylül 2023 tarihinde, bir başka manevi tazminat davası daha açarak bu sefer 300 bin liralık tazminat talebinde bulunmuştur. Toplam 500 bin liralık manevi tazminat davası süreci devam etmektedir. Bu davalar üzerine Ankara Cumhuriyet Başsavcılığı, Jahrein hakkında 'Kamu Görevlisine Hakaret' suçundan iddianame düzenledi. Dava açılınca Jahrein, 2021 yılında Kemal Kılıçdaroğlu'yla KKHA isimli konseptle yaptığı yayını Kılıçdaroğlu'nun kendi Youtube kanalında izinsiz yayınlaması nedeniyle Youtube'dan kaldırtmıştır. Yaptığı bir yayınında, eğer kaybetmesi halinde davayı Avrupa İnsan Hakları Mahkemesine kadar taşıyabileceğini söylemiştir.