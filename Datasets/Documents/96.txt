Christiane Maria Heideh Amanpour (d. 12 Ocak 1958; Ealing, Middlesex) İranlı-İngiliz gazeteci ve haberci. Amerikan CNN kanalının Dış Haberler Servisi Şefi ve CNN International'da gerçekleşen gece bültenlerinin de sunucusudur. Amanpour aynı zamanda ABC News'in anchorwoman'ıdır. Christiane Maria Heideh Amanpour, 12 Ocak 1958 tarihinde İngiliz bir annenin ve İranlı bir babanın kızı olarak dünyaya geldi. Doğumundan hemen sonra ailesi Tahran'a yerleşince İran'da büyüdü. 11 yaşında okuması için İngiltere'deki yatılı kız okuluna gönderildi. 1979'da İran İslam Devrimi yüzünden ailesi de İran'dan kaçıp, mülteci olarak Londra'ya sığınmak zorunda kaldı. İşte bu dramatik olay ve hemen ardından gelen bir tesadüf Christiane Amanpour'un kaderini değiştirdi. Kız kardeşi kayıt olduğu halde gitmekten vazgeçince, zaten parası ödenmiş olan Londra'daki gazetecilik okuluna onun yerine Christiane gitti. Amanpour bir röportajında bu mesleği seçişini şöyle anlatıyordu: 'Okula başladığımda bu işi yapmak istediğimi anlamıştım. İran'da devrim olduğunda 20 yaşındaydım, neler olup bittiğini anlayacak yaştaydım. Ülkenizi, sizin için önemli olan her şeyi kaybettiğinizde, akrabalarınız ve arkadaşlarınız idam edildiğinde, bir devrimi yaşadığınızda, yola daha güçlü bir şekilde devam etmek zorunda kalıyorsunuz. Bu olaylar bana cesur olmayı ve hayata tutunmayı öğretti. Ve dünyayı sarsan böylesi bir olayın parçası olmak istediğimi fark ettim. Artık ne yapmak istediğimi anlamıştım.' Kısa süre sonra Amanpour, Rhode Island Üniversitesi'nde gazetecilik eğitimi almak üzere ABD'ye gitti. 1983'te genç ve hevesli bir gazeteci olarak mezun olduğunda da televizyonların kapılarını çalmaya başladı. Ancak medyaya yaptığı başvuruların çoğunda 'iyi görüntü vermediği' gerekçesiyle reddedildi. Sonunda CNN International'ın Dış Haberler Servisi'nde asistan olarak çalışmaya başladı. 'Bavulum, bisikletim ve cebimde 100 dolarla CNN'e gelmiştim' sözleriyle işe başlayışını anlatan Amanpour, o zamanlar bu gösterişsiz girişin 27 yıllık bir ortaklığa dönüşeceğini bilmiyordu. 1986'da onu komünizmin çöküşüne sahne olan Doğu Avrupa'ya gönderdiklerinde Amanpour haberciliğiyle ilk kez CNN yetkililerinin dikkatini çekti. Tüm dünyanın tanıdığı bir gazeteci olması ise 1991'de Körfez Savaşı sırasında oldu. 1990'da Irak'ın Kuveyt'i işgalini ekranlara taşımak üzere gittiği Ortadoğu'da kalan Amanpour, 1991'de Körfez Savaşı'nın en sıcak gelişmelerini tüm dünyaya aktaran en etkili yüz oldu. O zamana kadar televizyonda görünen muhabirlerden farklı olarak bir kadın olması, üstelik de sarışın değil esmer bir kadın olması, sert, ciddi ve fikir sahibi bir imajı benimsemesiyle izleyiciyi şaşırtan Amanpour, etkili ve çarpıcı yorumculuğuyla ün kazandı. Kökeninden dolayı İngilizce ve Fransızcanın yanında Farsça da bilen, Ortadoğu'yu ve İslam'ı iyi tanıyan Amanpour, ezber bozan tarzıyla sadece kendini değil çalıştığı CNN televizyonunu da yıldızlaştırdı.