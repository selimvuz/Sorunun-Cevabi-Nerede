Habertürk TV, Ufuk Güldemir ve bir grup arkadaşı tarafından Ataköy'de bir diskotekte kuruldu. Habertürk TV ilk yayınını 3 Eylül 2001 tarihinde yaptı. 2001-2010 yılları arasında logo sağ alt köşedeydi. Ulusal yayın yapan Habertürk TV, Ufuk Güldemir'in 10 Haziran 2007 tarihinde hayatını kaybetmesinin ardından 13 Kasım 2007 tarihinde Haberturk.com ve Habertürk Radyo ile birlikte Ciner Medya Grubu tarafından satın alındı. Kanalın genel yayın yönetmenliğini uzun bir süre Erdoğan Aktaş yaptı; fakat daha sonra 4 Ağustos 2009'da bu görevinden istifa etti ve ardından a Haber'e geçti. Aktaş'tan sonra boşalan genel yayın yönetmenliği koltuğuna Yiğit Bulut geçti. Ali Çağatay ise kanalın haber koordinatörü oldu. Ancak Ciner Yayın Holding'in aldığı karar üzerine Yiğit Bulut'la olan tüm ilişkilerine son verdi. Böylece Yiğit Bulut'un genel yayın yönetmenliği görevi dışında, grubun gazetesi Habertürk gazetesindeki köşesi de sona ermiş oldu. 2010 yılında Habertürk logosu sağ üst köşeye taşınmıştır. Kanalın Teke Tek, Tarihin Arka Odası, Söz Sende, Öteki Gündem gibi programları vardır. Türkiye dışında Azerbaycan ve KKTC ülkelerinde de izlenebilmektedir. Habertürk TV, 16 Haziran 2013'ten itibaren 16:9 geniş ekran formatına geçmiştir. Habertürk TV, 27 Ekim 2008'de kanalla aynı medya grubunda bulunan bir diğer televizyon kanalı Kanal 1'in karasal yayın frekansından yayın yapmaya başladı ve AGB'nin reyting ölçümlerine katıldı. Kanal şu an karasal yayın (normal anten), SD yayını Türksat 3A uydusunda 11053 H 8000 3/4 frekansından, HD yayını ise Türksat 4A uydusunda 12209 H 10000 3/4 frekansından, Digiturk 44. kanaldan, D-Smart 33. kanaldan, Tivibu 38. kanaldan, Turkcell TV+ 52. kanaldan, KabloTV 59. kanaldan izlenebilmektedir. Habertürk TV HD, 18 Eylül 2014'te kurulan, Habertürk TV ile eş zamanlı yayın yapan Habertürk TV'nin yüksek çözünürlüklü kanalıdır. 18 Eylül 2014 tarihinde Türksat 4A uydusunun devreye girmesiyle birlikte Habertürk TV HD, Türksat 4A 12209 H 10000 3/4 frekansından, Turkcell TV+ 51. kanaldan, D-Smart 33. kanaldan, KabloTV 61. kanaldan ve Türksat TKGS 17. kanaldan da izlenebilmektedir. Merkezi İstanbul'da olan, Habertürk TV ve internet sitesine ait radyo kanalıdır. Ayrıca Tüm Türkiye'de ve Türksat 4A Uydusu üzerinden de dinlenebilmektedir. 24 saat haber ağırlıklı yayın yapmaktadır. 6 Temmuz 2017 itibarıyla ulusal yayını yapmaya başlamıştır. İstanbul'da 90.4 ve 105.4 frekanslarını kullanır.